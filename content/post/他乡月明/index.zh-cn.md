---
title: 他乡月明
date: 2017-12-12
---
**注：** 此章选录本人16年3月赴美后的诗作。因我为人矫情，且诗艺不精，每搔首穷词时多求诸玉轮，故题以“他乡月明”， 又喜其有隔世之感。2017年12月12日增删。  
  
## 2017：  
  
### 七律 闻北京驱逐“低端人口”  
十万烝黎皆弃肉，三更携裹赴刀俎。  
工商冷暖中国梦，民吏辛甜盛世书。  
诚使一官能共产，何当百妪晚独哭。  
日昨哀怨犹充野，一觉平明底事无。  
  
### 【绝句三首】  
（一）  
不作摧眉逐利客，漫耽书卷睨红尘。  
浮名寸禄皆蜗角，自是湖山梦里人。(新韵)  
（二）  
京城命舛多愆孽，二十七年血未收。  
极目犹惊尸骨色，春来忍上夕阳楼？  
（三）  
白头不悔昭关事，每恐鲸鲵不自由。  
莫叹萍漂离聚苦，柰花开处是神州。（新韵）  
  
### 绝句 廿九日与友谈  
阳关道近九州远，我向银河君曙天。  
久放莫谈家国事，自埋书笔已经年  
  
### 绝句 地中海气候  
早雾浓初霁，霜天杳竟开。  
新晴逢旧暖，露夜待风来。  
  
  
### 七律 吊宣威浦公继先  
浦公义骨何由继，直正当为天下先。  
桂岭萍漂千万里，宛江缧绁二八年。  
义齐屈贾无那老，文共萧曹奈何天。  
读罢伤怀一搵泪，九州何日是新年？  
  
## 2016：  
  
### 咏月二首  
（一）  
暗遣幽云迷远树，遥闻清怨故来迎。  
是夜情多懒相寄，为君捎与故乡明。  
（二）  
不是人间惆怅客，应提冷眼向天涯。  
无端寄与千重恨，夜傍清辉叩谁家。  
  
### 七律 九月十四日赠艾君朗诺  
汉家幸甚可逢君，蕙骨兰心无处寻。  
书径千山行更远，韶华一诺到如今。  
细察朗月催清照，手树管锥成茂林。  
最是伯牙弦空断，神州域外有知音。  
  
### 蝶恋花  
(尽日诸事不兴，倦而携壶与游，忽睹霞日烧云，红溅平芜，焕然非复人境，感而赋之。)  
晚照层楼极远目，雁径星分，各自天涯路。云散风流秋月苦，灯残道隐无寻处。 羁旅儒生愁几度，最是乌衣，枉被虚名误。桃杏欲寻天共语，凄凉往被风约住。  
  
### 七律 七月六日南城踏青归咏  
造物元知暗颜色，西风杨柳鬓多裁。  
神游故地空笛赋，逆旅新居老雀台。  
驿路难逐征梦远，阊阖岂共荜门开。  
青山裂眦云飞去，迟暮牛羊未下来。  
  
### 七律 廿二日口占赠L君栩  
夜长无事怀珠水，月涌星来几度人。  
有恨应将生妙句，无缘莫教种情根。  
文君本欲归司马，子建何由梦洛神？  
雾锁巫山当睥睨，重携诗酒共江春。  
  
### 七律 夜读齐物论兼怀此行  
浮生倥偬依何事，吾自漂泊我自狂。  
舞剑清光惊太史，操琴曼乐动中郎。  
尘阶踏作玉墀步，釜水酌为醇酎香。  
莫道风凉难步月，行吟犹自采明霜。  
  
### 少年游 四月二十三日金州遇雨  
隔窗暮雨远来迟，闲步弄庭枝。  
离花坠露，天涯行客，忍笑柳公痴？  
更深忽记五湖事，目断楚天陲。  
凉月空悬，九州日暖，无处寄相思。  
  
### 七律 三月五日别金城有怀  
浮生总是离别恨，折柳应拂塞上沙。  
目尽空山飞怨鸟，情伤春苑落新花。  
兰交烨烨非朝暮，君义的的岂迩遐。  
相忆忍堪酒与泪，蒸云作雨寄天涯。   
