---
title: 无题
date: 2015-12-15
---
余微年十七，性谦冲，寡嗔怒，嘉古道以行之，或多其情素。尤不喜自矜其舌，作文夸耀，以为有失恭俭。今恬然自荐，列叙愚能，心甚恧之，不过抒胸臆于一二以期琴台之逸事耳。词不达意，独惭伯牙流水之音，文失章理，自愧毛遂颖脱之名。刍荛之思，或落敝帚自珍之讥，其勿笑之。  

且夫鹤鸣于渚而闻于世，在乎野而名乎天，声遏行云，羽度晴雪，抟扶摇千里而履重霄者，盖其志之所之而无不至也。虽汶身于泥淖，见放乎河沼，风残雨蚀，晦明更交，而其志之坚者尝不能移也。因衢循道，有感于斯，遂谓为余之表字所向，而欲效其瑰行。承蒙天恩，余幼即嗜书，某日，于中识得“国士”二字，凛然惊，弃卷而起，慷慨澎湃，良久复平，因笃之为志，心向往之，欲贾其勇力以效萧韩之辈，但成家国之盛景，至今已有年矣。  

古之士者，多殷勤于好爵，或汲汲于富贵，贪恋锱铢，或戚戚于贫贱，仰人鼻息，有功既成，则私伐其事，蝇利甫出，则群涌而上，此兹者固非吾之所谓也。夫国士者，其襟怀广纳乎天下，其中心耿介乎生民。其学不以争名搏位，妄图私取，而以筑构广厦，大庇饥贫。国有难则身殉以效，世安盛则发言为鸣。无怖惧于有司，不谄媚于时官。处远则周穷振乏，恭养生灵，居高则谏时讽弊，守正于心。其于事也，勤恳弘毅，崇直不阿，其于学也，细大不捐，咀华含英。苟利国者生死相以，且利民者躬亲力争，此国士之操行也，实当为时人之所共效，又岂独吾侪之薄词微志耶？  

嗟乎！天下熙熙，皆为利来，红尘攘攘，皆为利往。予观夫国士之道，独存乎大学之方亩而已矣。至于山翠绕湖，塔影斜横，林木萧萧，霞照云蒸，固无可言者；及其兼包并蓄，登崇俊良，家国天下，明理扶匡，亦实与吾心相契。故愿拜其门下，蒙受矜养，衔恩抚躬，奋发而强。盖欲为一家之脊柱，一国之名士，一世之英德，一代之俊良者，由一园之学子始也！  

且夫人非尧舜，安能尽善？但使小技雕虫，亦当发之为长。某颇喜联句，又好韵词，每积郁于怀，常引为文章。虽无琼琚瑶碧之质，亦不失珷玞璞玉之标，以之示人，屡有赞誉夸饰，实为惭愧。非谢家之宝树芝兰，无袁宏之倚马捷思，唯有志于中，而慕宗悫之长风耳。苟以此愚拙之姿，忝列斯园，必勤勉奋发，燔膏继晷，致力古道新传，一并效此微躯。至于职业生计所谋，或钻研古籍，探赜索隐，或委身杏坛，昭报桃李，实为余之生平所向也。
余闻乎大学之风，在于广纳贤良，尝握发吐沫以举海内俊秀，而天下之龙蟠凤逸悉以奔走归之。况华夏自古有勉于学人，名小善者率以录，成一艺者无不庸。故某今怀此区区之志欲以尘秽视听，所谓新羁之马，须有翩翩试步之兴，大抵如此。愿足下开张心颜，不以长揖见拒，矜悯鄙诚，予以勖勉，唯图之！
